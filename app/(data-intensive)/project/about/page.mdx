# O projektu

Náš projektový tým si klade za úkol:

- zmapovat, jak veřejné knihovny mohou pomáhat dospělým pracujícím připravovat se na posilující digitalizaci, automatizaci a robotizaci práce,
- navrhnout a otestovat nástroje, které knihovníkům dodají inspiraci a podporu pro další rozvoj služeb, co reagují na sociální dopady AI.

## Co o budoucnosti práce říkají predikce?

Umělá inteligence (AI), s ní související automatizace a robotizace zasáhne český pracovní trh výrazněji než jiné země. Dopady další „technologické revoluce” by měly v horizontu několika příštích let pocítit prakticky všechny typy profesí, avšak jednotlivé skupiny v populaci se s nimi budou vyrovnávat rozdílně. V příštích letech proto bude klíčové aktivizovat zejména ohrožené skupiny a v předstihu posilovat jejich šance na budoucí zaměstnatelnost.

Doporučuje se proto:

- přizpůsobovat sociální záchrannou síť novým podmínkám na trhu práce a zefektivňovat proces rekvalifikace a kariérního poradenství,
- motivovat do dalšího vzdělávání skupiny, které z celoživotního vzdělávání klasicky vypadávají,
- navyšovat povědomí ohrožených skupin (ale i širší veřejnosti) o umělé inteligenci a o dopadech AI na společnost a budoucnost práce,
- cíleně podporovat strukturálně postižené regiony, které pocítí dopady automatizace silněji než ostatní.

## Jak se knihovny mohou zapojit?

Řada knihoven svým uživatelům běžně zpřístupňuje nové technologie, dovzdělává dospělou a starší populaci, včetně sociálně znevýhodněných a digitálně vyloučených skupin, spolupracuje s místním úřadem práce, nabízí zázemí pro rekvalifikační kurzy. Oproti jiným veřejným institucím knihovna vyniká vysokou důvěryhodností, přístupností a komunitním duchem. V územně odloučenějších regionech pak místní knihovnu nelze opomenout jako klíčového partnera pro kontakt a práci s místní komunitou.

Klíčové potenciály a možné role knihoven proto spatřujeme v oblastech:

- **šíření odpovědné osvěty o AI** – citlivá a empatická komunikace směrem k ohroženým skupinám, zpřístupňování tématu AI a proměny práce, zprostředkování přímého „kontaktu” s AI v knihovně (experimentování s AI nástroji),
- **podpora dalšího digitálního vzdělávání** – podpora rozvoje informatického myšlení, klíčových kompetencí a dovedností pro 21. století, navyšování sebevědomí digitálně vyloučených a ohrožených digitálním vyloučením, nové formáty celoživotního vzdělávání (komunitní platformy, bootcampy, …),
- **bod záchranné sociální sítě** – knihovna jako kontaktní místo úřadu práce, detekce a oslovování ohrožených skupin v knihovně, navigování uživatelů v širší záchranné sociální síti, individuální diagnostika kompetencí, cílená podpora role místních knihoven ve strukturálně znevýhodněných regionech.

## Na jaké problémy projekt reaguje?

Pole příležitostí pro knihovny jako místa podpory budoucí zaměstnanosti není systematičtěji prozkoumáno a existující nabídka služeb knihoven typicky nezohledňuje nové nároky nastupující digitální transformace.

Nejen knihovnám, ale i dalším zainteresovaným stranám chybí informace o tom, jakým skupinám hrozí destabilizace na trhu práce, jak ohrožené skupiny oslovovat a aktivizovat, s jakými partnery je možné na podpoře zaměstnanosti spolupracovat.

Potřebná doporučení pro další rozvoj služeb nelze formulovat bez hlubšího porozumění potřebám, očekávání a bariérám cílových uživatelů. Výzkum perspektiv skupin, které AI může na trhu práce (dále) znevýhodnit, a sadu doporučení, jak tyto skupiny podporovat, v českých podmínkách postrádáme. Tímto projektem bychom je do českého prostředí rádi uvedli.

## Na koho projekt cílí?

Projekt cílí primárně na knihovníky jako poskytovatele služeb. Pro potřeby rozvoje knihovnických služeb pak zkoumá situaci dílčích cílových skupin – dospělých jedinců s nižšími šancemi na budoucí pracovní uplatnění z důvodu chybějících kompetencí a dovedností. Další vlna digitální transformace práce může tyto dospělé dále znevýhodňovat anebo ohrozit jejich nynější sociální jistoty. Podle dostupných predikcí a studií mezi tyto rizikové skupiny patří zejména a) digitálně vyloučení dospělí nebo dospělí ohrožení digitálním vyloučením, b) dospělí s nízkou úrovni kvalifikace, základních dovedností a klíčových kompetencí a se sníženým přístupem k celoživotnímu vzdělávání.

Projekt se zajímá také o situaci pracujících (zejm. juniorů) v odvětvích, která se ocitla pod přímým vlivem generativní umělé inteligence. V těchto odvětvích (např. marketing, vývoj webu, programování, grafika, datová analytika, překladatelství, …) umělá inteligence prudce a dynamicky proměňuje realitu práce a nároky na vzdělávací trajektorii pracujících.

## Jak postupujeme?

Vycházíme z metod human-centred designu, systemického designu, spekulativního designu. Inspirací pro nás jsou principy otevřené vědy a otevřeného výzkumu a tzv. human learning systems, který do designu veřejných služeb zapojuje sdílené učení se a budování mezilidských vztahů.

## Plán naší práce

Celý plán naší práce lze rozdělit do 4 hlavních na sebe navazujících fází. Průběžnou aktivitou v projektu je komunitní kurátorství a zpřístupňování projektu účastníkům výzkumu, našim partnerům i náhodných kolemjdoucím. Považujeme za důležité sdílet také podrobnější informace o proběhu výzkumu. Podívejte se na náš plán v navigaci a sledujte tuto stránku pro získání hlubšího vhledu do běhu projektu.

## Kdo se na projektu podílí?

<Affiliation prose />
